विराटनगर — विराटनगरमा जारी विद्यालय नाटक महोत्सव २०८० अन्तर्गत सोमबार हाटखोलास्थित आरोहण गुरुकुलको बालकृष्ण पोखरेल नाटक घरमा ‘तीतो बोली सच्चा गुण’ नाटक मञ्चन भएको छ । लोकेश दंगालको निर्देशनमा तयार नाटक ग्रेडेड इंग्लिस मिडियम सेकेन्डरी स्कुलका विद्यार्थीले मञ्चन गरेका हुन् ।

मंगलबार जेसी बालसदन माध्यमिक विद्यालयले ‘अबोध’ नामको नाटक मञ्चनको तयारीमा रहेको गुरुकुलका अध्यक्ष भैरव क्षेत्रीले बताए । भदौ ३१ सम्म जारी रहने महोत्सवमा विराटनगरका ९ विद्यालयले एक–एक नाटक मञ्चन गर्नेछन् । उत्कृष्ट नाटक, अभिनेता र अभिनेत्रीलाई अवार्ड पनि प्रदान गरिने आयोजक आरोहण गुरुकुल विराटनगरले जनाएको छ । ‘चम्किला अनुहारहरू’, ‘बिछोड’, ‘स्वाद’, ‘खैराती मास्टर’ र ‘आमा’ नामको नाटक मञ्चन हुने तयारीमा रहेको क्षेत्रीले बताए । यसअघि नेताजी, कोपिला, आधा सत्य र अबोध नाटक मञ्चन भइसकेको छ ।

