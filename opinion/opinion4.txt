काठमाडौँ — विसं २०७९ असार १७ गते सुवासचन्द्र नेम्वाङले नेपाल ल क्याम्पसको स्थापना दिवसको अवसरमा आयोजित कार्यक्रममा यसपालिको फिफा विश्वकप (२०२२) को उपाधि अर्जेन्टिनाले जित्ने ठोकुवा गरेका थिए । त्यसको एउटै कारण थियो, जादुमयी खेलाडी लियोनल मेसीले उक्त टिमको कप्तानी गरिरहेका थिए । मेसीले जित्न बाँकी विश्वकप नै थियो । नेम्वाङमात्र होइनन्, मेसीका सबै प्रशंसक चाहन्थे कि उनी एकपटक विश्व विजेता बनून् ।

कतार विश्वकपमा अर्जेन्टिना र मेसीले बाजी मार्ने नेम्वाङले बताएपछि कार्यक्रममा उपस्थितले हाँस्दै ताली बर्साए । ‘यो ताली अर्जेन्टिना र मेसीले विश्वकप जित्छन् भन्ने लाग्छ । त्यसैले कतारमा ४ महिनापछि हुने विश्वकप फुटबल तपाईं–हामी आ–आफ्नो घरमा बसेर होस् वा सकिएछ भने कतार पुगेर हेरौंला,’ नेम्वाङको ठोकुवा थियो । नभन्दै, कतारमा गत वर्ष सम्पन्न विश्वकपको फाइनलमा फ्रान्सलाई पेनाल्टीमा ४–२ ले हराउँदै अर्जेन्टिनाले उपाधि नै जित्यो । जुन मेसीको खेलजीवनमा सबैभन्दा ठूलो उपाधि थियो ।

रमाइलो संयोग त के थियो भने मेसी कतारमा विश्वकपमा भिड्दै थिए । नेम्वाङ २०७९ मंसिर ४ गते इलाम क्षेत्र नम्बर २ बाट चुनावी मैदानमा होमिएका थिए । उता मेसीले विश्वकपमा हार्ला भन्ने चिन्ता, यता आफूले चुनाव । दुवैतिरको ‘खेल’ को हुटहुटीले नेम्वाङलाई झन्डै एक महिना तनाव दिएको थियो । मतगणनापछिको सभालाई सम्बोधन गर्दै उनले विश्वकप फुटबलमा अर्जेन्टिनाले जित्नु र आफूले चुनाव जित्नुले खुसी थामिनसक्नु भएको सुनाएका थिए ।

‘दुई कुराले खुसी थामिनसक्नु भो, एकातिर तपाईंहरूले हामीलाई आशीर्वाद दिनुभयो एकातिर त्यो खुसी छँदै छ,’ उनले इलाम क्षेत्र २ बाट चुनाव जितेपछिको सभामा मतदातामाझ भनेका थिए, ‘अर्कोतिर राति १२ः४५ विश्वकप फुटबलमा मेसीले स्वाट्टै गोल हाने । पहिलो गोल हानेपछि फेरि गोल हान्छन् भनेर पर्खिंदा गोल हानेजत्तिकै असिस्ट गरे । म हिजो राति राम्रोसँग सुत्न सकेको छैन । यसमा पनि सबैलाई बधाई दिन्छु ।’

कोपा अमेरिका २०२१ को उपाधि अर्जेन्टिनाले जितेपछि पनि नेम्वाङले प्रतिक्रिया दिएका थिए । ‘म त अत्यधिक खुसी छु, बल्ल मेसीले न्याय पाएका छन् । कोपा अमेरिकामा बेस्ट प्लेयर र हाइस्कोरर भएर पनि मेसीले उपाधि जित्न सकेका थिएनन् । धेरै वर्ष पछाडि मेसीको नेतृत्वमा अर्जेन्टिनाले कोपा अमेरिका जितेको छ,’ २०७८ असार २७ मा एमालेको कार्यदल बैठकमा पस्नुअघि नेम्वाङले सञ्चारकर्मीसँग भनेका थिए ।