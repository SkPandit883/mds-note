अमेरिकामा चुनाव कहिले हुन्छ ? हाजिर जवाफहरूमा अक्सर यो प्रश्न सोधिन्छ । र जसले ‘हरेक चौथो वर्षको नोभेम्बर महिनाको पहिलो मंगलबार’ भन्ने जवाफ दिन सक्छ, उसैले अंक ल्याउँछ । विद्यार्थीकालमा रटिने यस्ता सामान्य ज्ञानका प्रसंगले लाग्ने गर्थ्यो, नेपालमा चाहिँ चुनाव कहिले हुन्छ ?

हालसम्म उपलब्ध ऐतिहासिक तथ्यले भन्छ, इसापूर्व ५०८ वर्षअघि पृथ्वीमा पहिलो चुनाव भएको थियो, प्राचीन युनानको नगरराज्य एथेन्समा । त्यसको २४६७ वर्षपछि नेपालमा पहिलोपल्ट चुनाव भयो, २०१५ सालमा । तर, दुई वर्ष नपुग्दै जननिर्वाचित सरकारलाई राजा महेन्द्रले कू गरेपछि अर्को प्रजातान्त्रिक निर्वाचनका लागि ठूलो संघर्ष गरेर ३० वर्ष कुर्नुपर्‍यो । त्यसपछि २०५१, २०५६, २०६४, २०७०, २०७४ र २०७९ गरी जम्मा ६ वटा आम निर्वाचन भए । तिनमा पनि, दुई चुनाव त संविधानसभाका लागि भएका थिए । यसरी हेर्दा, सुरु भएको ६५ वर्षमा नेपालमा जम्मा आठ पटक आम निर्वाचन भए । यी प्रत्येक निर्वाचनको मिति तोक्ने बेला धेरथोर राजनीतिक दाउपेच हुने गरेको देखिन्छ ।

आवधिक र पारदर्शी निर्वाचन लोकतन्त्रको पहिलो आधार हो । हालसम्मका चुनावी अनुभवलाई विश्लेषण गर्दै निर्वाचन आयोगले निर्वाचन सम्बन्धी कानुनहरूको संशोधन र एकीकरण गर्ने विधेयक मस्यौदा गरेको छ । चुनाव हार्नेले ५ वर्षसम्म अर्को चुनाव लड्न नपाउनेदेखि भ्रष्टाचारका मुद्दा लागेकाहरू उम्मेदवारी दिनै अयोग्य हुनेसम्मका दर्जनौं नयाँ प्रावधान यसमा छन् । तीमध्येको सबभन्दा बढी प्रभाव पार्ने एउटा व्यवस्था छ, निर्वाचनको मिति ऐनमै तोकिने ।

अमेरिका र पहिलो विश्वका अरू धेरै देशले जस्तै ऐनमै तोकेर निर्वाचन गर्ने विधेयकको संशोधन प्रस्ताव हाम्रो छोटो लोकतान्त्रिक अनुभवका लागि नयाँ हो । मस्यौदा हुबहु पारित भएर ऐनका रूपमा आए प्रतिनिधिसभा र प्रदेशसभा निर्वाचन पछिल्लो निर्वाचनको नतिजा घोषणा भएको ४ वर्ष ११ महिनापछिको पहिलो आइतबार हुनेछ ।