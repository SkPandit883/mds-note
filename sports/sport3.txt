काठमाडौँ — नेपाल बास्केटबल संघको आयोजनामा नेबा प्लस टु थ्री बाइ थ्री बास्केटबल प्रतियोगिता शुक्रबार सुरु हुनेछ । प्रतियोगितामा ४५ टिमको सहभागिता रहने बुधबार पत्रकार सम्मेलनमा संघका अध्यक्ष भीमसिंह गुरुङले बताए ।

लिनिङ अफिसियल पार्टनर रहेको प्रतियोगिताको ब्वाइजमा ३२ र गर्ल्समा १३ टिमले लिगकम नकआउट आधारमा प्रतिस्पर्धा गर्नेछन् । शीर्ष तीन स्थान हात पर्ने टिमले त्रिसराबाट गिफ्ट ह्याम्पर प्राप्त गर्नेछन् । मोस्ट भेलुएबल प्लेयरलाई लिनिङको गिफ्ट ह्याम्पर प्रदान गरिनेछ । तीनदिने प्रतियोगिताका खेल राष्ट्रिय खेलकुद परिषद्को सेमि कभर्डहलमा हुनेछ ।

ग्रिनल्यान्ड माविको आयोजनामा १७ औं क्विक्स–ग्रिनल्यान्ड अन्तर विद्यालय बास्केटबल प्रतियोगिता बिहीबार सुरु हुनेछ । प्रतियोगितामा ३ विधामा ६८ टिमको सहभागिता रहने ग्रिनल्यान्डका प्राचार्य थकिनकुमार गुरुङले जनाए । सिनियर ब्वाइजमा २८, जुनियर ब्वाइजमा १६ र गर्ल्समा २४ टिमले भाग लिनेछन् । स्पर्धा लिगकम नकआउट आधारमा हुनेछ ।

