काठमाडौँ — सहिद स्मारक लिग फुटबल खेल्ने क्रममा त्रिभुवन आर्मी क्लबका रक्षक विकास खवास नराम्ररी घाइते भए । उनको एसीएल गएको थियो । अहिले पनि विकासले बी एन्ड बी अस्पताल ग्वार्कोमा रिह्याब गराइरहेका छन् ।

जेठ अन्तिममा सम्पन्न लिगबाटै विक्रम लामाले संन्यास लिँदै आफ्नो खेलाडी जीवन टुंग्याएका थिए । आफ्नो टोली थ्रीस्टार क्लब रेलिगेसनबाट बच्न संघर्ष गरिरहेको अवस्थामा विक्रमलाई मनभित्र भने अर्कै डरले थिचेको थियो । कतै संन्यासअघि नै आफू पनि घाइते भएर थला पर्ने त होइन भन्ने डरले उनलाई पिरोलेको थियो ।

लिगको बिमा र आर्मीबाट खेलिरहेकाले विकास खवासलाई आर्थिक रूपमा त्यस्तो भार त भएन । तर बिमाबाहेक लाग्ने अन्य खर्च खेलाडीले आफै बेहोर्नुपर्ने हुन्छ । गत वर्ष नै नेपाल फुटबल खेलाडी संघका अध्यक्षमा चुनिएका विक्रम चाहन्थे खेलाडीले निर्धक्क खेल्न पाओस्, दिमागमा चोटबारे कुनै चिन्ता नहोस् ।

लिग सकिएको तीन महिनापछि विक्रम नेतृत्वको फुटबल खेलाडी संघले बुधबार बी एन्ड बी अस्पतालसँग औषधि उपचारसम्बन्धी सम्झौता गरेको छ । त्यसअनुसार फुटबल खेलाडीले घाइते भएपछि उपचार गर्दा लाग्ने खर्चमा २० प्रतिशत र एसीएल चोट लागेमा ६० देखि ७० प्रतिशतसम्म छुट सुविधा पाउनेछन् । ओपीडीमा ५० प्रतिशत र औषधिमा १२ प्रतिशत छुट पाउनेछन् । खेलाडीको परिवारले पनि १५ प्रतिशतसम्म अस्पतालबाट छुट पाउनेछन् ।

फुटबल खेलाडी संघको तर्फबाट विक्रम र बी एन्ड बी अस्पतालबाट डा. अमित जोशीले दुईवर्षे सम्झौता पत्रमा हस्ताक्षर गरे । नेपाली महिला राष्ट्रिय टोली, नेपाली यू–१९ पुरुष फुटबल टोली, प्रशिक्षकको उपस्थितिमा सम्झौता कार्यक्रममा डा. जोशीले खेलाडी चोटबाट कसरी जोगिन सक्ने उपाय, डा. विवेक बासुकलाले फुटबल खेलाडीलाई लाग्ने सामान्य चोटपटक र निजन वज्राचार्यले फुटबलमा फिजोयोथेरापीको आवश्यकताबारे प्रस्तुति दिएका थिए ।

‘खेलाडीले खेल्ने मात्र नभई आफैं पनि शिक्षित हुनुपर्छ र हाम्रो शिक्षाको पहिलो प्राथमिकता भनेको स्वास्थ्यसम्बन्धी बुझाई हुनुपर्छ भनेर हामीले यो कार्यक्रम आयोजना गरेका हौं,’ संघका अध्यक्ष लामाले बुधबार कार्यक्रममा भने, ‘२१–२२ वर्षसम्म फुटबल खेल्दा म आफैं धेरैपल्ट घाइते भई घरमै बस्नुपर्दाको पीडा राम्रोसँग थाहा छ, खेल्दामात्र नभएर छाडेपछि पनि सुरक्षित हुन हामीले यो कदम चालेका छौं ।’

डा. अशोक बाँस्कोटाले समाजलाई फुटबलले एकतामा बाँध्ने हुनाले यसैसँग जोडिएर खेलाडीप्रति सहयोग गर्न पाउँदा आनन्द महसुस गरेको बताए । प्रशिक्षक मेघराज केसीले फुटबल खेलाडी संघ र प्रशिक्षक संघ विगतमा भए पनि एन्फाको निर्वाचनमा भोटका लागि मात्र बनेको आरोप लगाउँदै भने, ‘हामी खेल्दाखेरि यो स्तरको उपचार हुन्छ भनेर सोच्ने वातावरण नै थिएन । अब हाम्रा खेलाडीले स्वदेशमै उच्चस्तरीय उपचार पाउनेछन्, त्यसले खेलाडीको प्रदर्शनमा पनि फरक पार्नेछ । आज मैले आफैं कार्यक्रमबाट धेरै सिक्ने अवसर पाएँ ।’

खेलाडीलाई खेल्दा आत्मविश्वास बढाउनुपर्ने, घाइते भइहाल्यो भने के गर्ने भनेर सोच्नु नपर्ने वातावरण मिलेको जनाउँदै केसीले कहिलेकाहीँ सामान्य हिसाबमै चोट लाग्न सक्ने भएकाले खेलाडी र प्रशिक्षक त्यसमा सचेत हुनुपर्ने कार्यक्रमबाट सिकेको सुनाए ।