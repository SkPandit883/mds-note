काठमाडौँ — विश्वभरका फिजियोथेरापिस्ट तथा फिजियोथेरापी सन्बन्धी काम गर्ने निकायहरुले सेप्टेम्बर ८ लाई विश्व फिजियोथेरापी दिवसको रुपमा मनाउँदै आएका छन् । यसै अवसरमा नेपालका फिजियोथेरापिस्टहरूको छाता संघ नेपाल फिजियोथेरापी संघ(नेप्टा) ले फिजियोथेरापिस्टहरूका लागि फुटसल प्रतियोगिता आयेजना गर्दैछ ।

प्रतियोगितामा नेपालका विभिन्न भागबाट सात टिम सहभागी भई लिग खेल्ने छन् । यस्तो प्रतियोगिताले फिजियोथेरापिस्टहरूलाई व्यायाम हुने तथा मानसिक रुपमा स्फुर्ति दिनुका साथै फिजियोहरुलाई भेटघाट गराउने माहोलसमेत बनाउने आयोजकले अपेक्षा गरेको छ ।
शुक्रबार पत्रकार सम्मेलन गर्दै खेलाडी र जर्सी सार्वजनिक गरिएको हो । जहाँ डिफेन्डिङ च्याम्पियन लियोपार्ड फिजियो पाँचौं नेप्टा फुटसल प्रतियोगितामा खेल्न तयार छन् । लियोपार्ड फिजियो शुक्रबार आफ्ना खेलाडी र जर्सी सार्वजनिक गरेको छ ।

यस रोमाञ्चक प्रतियोगितामा आफ्नो सीप र टिमवर्क प्रदर्शन गर्न तयार रहेको अघिल्लो वर्षको च्याम्पियन्स लियोपार्ड फिजियोले जनाएको छ । टोलीले आफ्नो ताज कायम राख्न र च्याम्पियनको रूपमा आफ्नो विरासत जारी राख्न मैदानमा र बाहिर दुवैतिर सशक्त तयारी गरिरहेको जनाएको छ ।

टोलीको व्यवस्थापकमा समिद कतिला श्रेष्ठ, सञ्चालक सुरज भुसाल र टोली संयोजकमा सौगात श्रेष्ठ छन् । यस्तै निकेश डाँगी कप्तान छन् भने अन्य खेलाडीमा रवीन्द्र बस्नेत, श्रीजन तिमिल्सिना, अनिश बुढाथोकी, लाक्पा शेर्पा, उज्ज्वल डोटेल, युवराज शर्मा, राजन तामाङ र अभिषेक रोकाया रहेका छन् । टोलीका सबै खेलाडी काठमाडौंका विभिन्न अस्पतालमा कार्यरत फिजियोथेरापिस्ट हुन् ।
